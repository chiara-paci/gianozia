---
layout: page
label: 51
title: "Che cos'è il software libero?"
name: DiniSWLibero
permalink: /page/DiniSWLibero
has_toc: false
created_by: chiara
created: 2009-05-27 15:34:43
menus: [IncludedNavUnikant]
logo: /assets/brand/menuunikant.png
attachments:
  - title: Che cos'è il software libero?
    file: /contents/files/sl_cosa.pdf
---
<p>Di solito si comincia questa sezione spiegando con molta diligenza che libero non significa gratis. Questo perché tutti i documenti in inglese sull'argomento iniziano esattamente da questa spiegazione. Gli anglofoni, poveretti, il concetto di gratis non ce l'hanno, e usano la parola free sia quando parlano di libertà che quando parlano di gratuità. Ma è un problema degli anglofoni: se Dio vuole, in italiano questo dilemma semantico non c'è e, quando c'è, è importato e solo superficiale.</p>
<p>Quindi torniamo alla libertà, che ci pone ben altri problemi, a cominciare dal fatto che libertà è un termine così retorico e abusato, che difficilmente si riesce a star seri parlando di software libero e peggio ancora di software liberato. Purtroppo il termine è quello e tocca tenerselo.</p>

<h1>La definizione di software libero</h1>
<p>Definiamo quindi la libertà del software: il software libero è libero dai vincoli che ne limitano l'uso. Diventa chiaro, quindi, che la libertà non è tanto del software, quanto di chi lo usa. Se si allarga il concetto, una risorsa è libera quando può essere usata senza restrizioni. Una risorsa non necessariamente è un software: può essere, ad esempio, della documentazione o uno standard. È il caso, ad esempio, di questo stesso sito e delle informazioni che contiene. Il discorso che segue parla di software, ma non è difficile estenderlo alle altre risorse e, forse, anche a realtà diverse dall'informatica.</p>
<p>Più precisamente, un software è considerato libero quando garantisce:</p>
<ul>
<li>la libertà di usarlo per ogni scopo, anche non previsto dall'autore;</li>
<li>la libertà di studiare come funziona e di adattarlo alle proprie necessità;</li>
<li>la libertà di ridistribuirne delle copie;</li>
<li>la libertà di modificare il programma e di distribuire le modifiche.</li>
</ul>


<h1>Le caratteristiche del software libero</h1>

<p>La <b>disponibilità del codice sorgente</b> è indispensabile perché queste libertà siano valide, in particolare per la seconda e la quarta. Questa non è una condizione sufficiente, comunque, non basta vedere, bisogna anche poter modificare e distribuire. Insomma, una spogliarellista non è per forza di cose una donna di facili costumi.</p>

<p>
Diverso, e più complesso, è il discorso sulla <b>gratuità</b>. Se chiunque può fare delle copie di un certo programma, il programma è virtualmente gratuito. Però non è detto che lo sia realmente: ad esempio, può essere distribuito assieme ad un libro o ad una rivista a pagamento, oppure si può pagare il supporto su cui viene distribuito e il lavoro della persona che lo distribuisce o l'assistenza di qualcuno per usare o imparare a usare un software. Insomma, si può accettare di pagare qualcuno per fare un lavoro che non possiamo, non sappiamo o non vogliamo fare, come scaricare e installare un programma, risolverci dei problemi o anche scrivere per noi del software, tutto o in parte. Quello che non si accetta, scegliendo un software libero, è di venire limitati nell'uso da chi ha scritto un certo programma o di sottostare per sempre ai capricci dell'autore, o meglio del distributore, del software.</p>

<p>
L'ultima caratteristica è essenzialmente legale, ma non per questo è meno importante. Si tratta del fatto che il software libero è per forza di cose <b>ridistribuibile</b>, <b>modificabile</b> e <b>analizzabile</b>. Questo significa che non deve esserci alcun impedimento a queste attività e nessuna licenza d'uso che limiti per l'utente la possibilità di ridistribuire o riutilizzare tutto o parte del programma e del codice sorgente.</p>
<p>

<h1>E se volessi partecipare?</h1>

<p>Volete partecipare alla diffusione ed allo sviluppo del Software Libero? Avete due scelte. Potete imparare a programmare (che non è poi così difficile). Oppure potete aiutare negli altri aspetti dello sviluppo, ad esempio:</p>

<ul>
<li>collaborare a scrivere documentazione o creare grafica;</li>
<li>segnalare i malfunzionamenti: i programmatori non sono bravi a trovare i loro errori;</li>
<li>usare e consigliare di usare il Software Libero è un ottimo inizio: più saranno gli utenti, più gente troverà utile investire risorse per svilupparlo;</li>
<li>dire ai programmatori che apprezzate il loro lavoro! :wink:</li>
</ul>



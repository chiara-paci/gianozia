---
layout: page
label: 49
title: "Software libero e non informatici: le quattro libertà"
name: DiniSWLNonInformatici1
permalink: /page/DiniSWLNonInformatici1
has_toc: false
created_by: chiara
modified_by: chiara
created: 2009-05-27 15:34:38
menus: [IncludedNavUnikant]
logo: /assets/brand/menuunikant.png
attachments:
  - title: Utilità del software libero per i non programmatori
    file: /contents/files/sl_nonprogrammatori.pdf
---
<p>A prima vista il Software Libero è:

<ul>
<li>nato da idee dei programmatori;</li>
<li>con libertà fatte su misura per i programmatori;</li>
<li>dominato dai tool per programmatori.</li>
</ul>

<p>Ora, non ci sono dubbi che il software libero nasca dai programmatori, che sono stati i primi a provare sulla loro pelle cosa vuole dire non poter condividere il software. Ovviamente per creare software occorrono strumenti di sviluppo e per il Software Libero gli strumenti devono essere liberi, abbondanti, potenti e necessariamente devono essere fatti per primi. Il fatto che sia comodo sviluppare in un ambiente di software libero può far pensare che questi ambienti siano pensati esclusivamente per programmatori.</p>
<p>Ma le cose non stanno così: ormai da più di dieci anni esistono progetti per applicazioni end-user (GUI, browser web, applicazioni office, giochi, ecc.), le cui maturità, affidabilità e facilità d'uso sono spesso molto superiori a quelle del software proprietario. E' il caso, ad esempio, di <a href="https://www.mozilla.org/it/">Mozilla</a> e di <a href="https://it.libreoffice.org/">LibreOffice</a>. D'altro canto, è spesso un mito che certe applicazioni non siano adatte agli utenti finali.</p>
<p>Il Software Libero ha una soluzione pronta o è in grado di realizzarla in quasi ogni campo e, quando ci sono, spesso le limitazioni non dipendono dalla qualità del lavoro, ma da ostacoli legali, dalla riluttanza a fornire documentazione o da vincoli di altro tipo: è il caso, ad esempio, del supporto per certe stampanti, quando la casa madre non vuole (o addirittura non può) rivelare come le sue stampanti colloquiano con i computer.</p>
<p>Ci sono tuttavia molte altre considerazioni che è necessario fare. Se la questione si limitasse solo a scelte tecniche, una soluzione varrebbe l'altra e non ci sarebbero motivi per preferire un software libero rispetto ad un software proprietario, se non, forse, il rapporto qualità/costo. Analizziamo quindi le quattro libertà e vediamo perché una persona, che di lavoro non fa l'informatico, può avere dei vantaggi dall'uso del software libero.</p>

<h1>Libertà 0: la libertà di usarlo per ogni scopo, anche non previsto dall'autore.</h1>

<p>Questa libertà, di suo, significa che non ci sono limiti nell'uso di un certo software, ad esempio nel numero delle installazioni, nel numero degli utenti, nel tempo, nelle modifiche.</p>
<p>Ma questo significa anche che non ci sono limitazioni legate al sesso, alla razza, alla religione, alle opinioni politiche. Significa che può essere esportato ovunque, senza limiti di aree di mercato o di influenza politica o economica.</p>
<p>La maggior parte dei software proprietari ha limitazioni in questo senso o può averle. Una tipica limitazione è la non-autorizzazione all'uso da parte di cittadini di paesi più o meno canaglia. La lista dei paesi è varia, ma di solito comprende Cuba, Iraq, Iran, Siria, Algeria, Libia, Corea del Nord. Si può discutere sul fatto che sia corretto o meno vietare a questi paesi l'accesso alla tecnologia, ma il problema è che l'uso è vietato ai cittadini di quel paese, quindi, paradossalmente, anche a quelli che non approvano il regime o che addirittura sono dovuti fuggire all'estero.</p>
<p>Ma un software proprietario può avere anche limitazioni di tipo commerciale: se l'azienda produttrice non ritiene conveniente proporre il proprio software in un certo paese o a una certa nicchia di mercato, chi appartiene a quel paese o a quella nicchia non avrà a disposizione quel software. Il ben noto problema dell'accessibilità dei siti web rientra in questa categoria.</p>

<h1>Libertà 1: la libertà di studiare come funziona e di adattarlo alle proprie necessità.</h1>
<p>I programmatori sembrano proprio gli unici ad avvantaggiarsi di questa caratteristica: è possibile studiare e riproporre il codice di un programma o creare versioni ad hoc partendo da qualcosa di preesistente. Ma in realtà ci sono molti vantaggi anche per chi non programma, a vari livelli.</p>
<p>Uno dei più evidenti è che non è possibile scrivere un programma malevolo senza che qualcuno prima o poi se ne accorga. La quasi immunità di Linux ai virus (e la maggior sicurezza) risiede per buona parte in questo. Uno molto meno evidente è che in questo modo la parte culturale dell'informatica è accessibile a chiunque.</p>
<p>Studiare un programma proprietario o il suo comportamento, anche senza volerlo o saperlo copiare, spesso è di per sé una violazione (sanzionabile) della licenza d'uso e questo impedisce al software di diventare parte della scienza e della cultura e di costituire un progresso.</p>
<p>Inoltre, che i programmatori possano imparare anche degli errori degli altri, oltre che dai propri, consente a tutti di progredire meglio. Le aziende che producono software passano molto del loro tempo a reinventare le ruote, quando addirittura non le fanno quadrate. Il software libero non è certo immune dal pericolo di reinventare o di sbagliare: ma il tipo di sviluppo e di diffusione e le reali preferenze degli utenti sono un buon antidoto a questi problemi.</p>

<h1>Libertà 2: la libertà di ridistribuirne delle copie</h1>
<p>La libertà di ridistribuzione delle copie è legata alla gratuità del software libero, per cui è quella che chiunque percepisce come vantaggiosa. Ma da questa libertà nascono benefici meno immediati a vedersi, collegati al concetto di condivisione. La condivisione del software facilita la creazione di comunità, che, oltre ad avere vantaggi in sé, favorisce l'incontro tra i tecnici e i non tecnici.</p>
<p>Uno dei più grandi problemi dell'informatica è la traduzione delle esigenze reali dell'utente in programmi. Troppo spesso gli utenti si trovano in mano programmi che fanno, ad andar bene, il 50% delle cose necessarie o che le fanno in modo stereotipato o poco funzionale. Molto spesso questo è dovuto al sistema di sviluppo tradizionale del software, dove tra i programmatori e l'utente finale ci sono troppi livelli (manager, addetti alle vendite, ecc.) e dove troppe volte le esigenze commerciali (riduzione dei costi, definizione di target del prodotto) vengono prima di quelle degli utenti.</p>
<p>Il software libero ha due vantaggi su questa situazione. Primo, spesso è sviluppato da chi lo usa, almeno inizialmente, che quindi sa quali caratteristiche deve avere e come verrà usato, e viene modificato da altre persone che effettivamente lo usano. Secondo, anche quando non è così, il contatto è di solito diretto tra l'utente e il programmatore, con benefici per entrambi.</p>

<h1>Libertà 3: la libertà di modificare il programma e di distribuire le modifiche</h1>
<p>Dal punto di vista di chi programma, significa poter modificare il programma per sé o per gli altri (e magari farsi anche pagare). Già solo questo è un vantaggio anche per chi non programma, dato che può commissionare le modifiche a chiunque. In questo modo può avere un maggior controllo sulle funzionalità di un programma e, soprattutto, ribaltare il rapporto tra produttore e consumatore.</p>
<p>Attualmente, il consumatore si trova spesso in condizioni di sudditanza rispetto al produttore. Ogni produttore è in grado di imporre la licenza che più gli aggrada e l'unico limite alle bizzarrie è la fantasia dell'autore della licenza stessa. Esistono delle licenze che limitano l'uso solo a un certo computer (e vanno cambiate se questo computer cambia nome) o che hanno costi diversi a seconda della configurazione del computer stesso (e vanno cambiate se si aggiorna l'hardware) o che sono limitate a un certo numero di utenti o a un certo periodo di tempo. Ma questa è solo una parte del problema e tra l'altro la più aggirabile, come dimostrano tutte le campagne antipirateria.</p>
<p>Un problema più serio è che, secondo il modello "tradizionale" di licenza e distribuzione del software, il destino di un programma è intimamente connesso col destino, le necessità e i capricci di chi produce il programma e non di chi lo usa. Chi produce il programma può decidere unilateralmente di modificare la licenza d'uso, di ritirare il programma dal mercato o di non produrre più aggiornamenti, oppure può semplicemente fallire o venire assorbito da un'altra società. In tutti questi casi, la disponibilità per l'utente è sempre a rischio e con essa la possibilità di usare altri programmi o di accedere ai propri dati. Ma c'è anche dell'altro: è chi produce a decidere cosa serve o cosa non serve all'utente, quali caratteristiche debba avere il prodotto e come debba essere usato. L'utente può tutt'al più suggerire delle modifiche o segnalare degli errori. Tutto questo in base al principio che il software è concesso in licenza, in pratica affittato e non venduto: la proprietà resta sempre a chi distribuisce.</p>
<p>Col software libero invece il discorso si ribalta, l'utente può distribuire un programma, modificarlo, studiarlo e farne quant'altro gli venga in mente, compreso guadagnarci sopra del denaro. Non basta, è invitato a fare tutte queste cose. In questo modo, il programma diventa effettivamente proprietà dell'utente. E' per questo che spesso in questi casi si parla di copyleft, contrapposto a copyright, che invece si applica al sistema tradizionale: è un gioco di parole, dato che left in inglese, significa sinistra (opposto a right, destra), ma è anche il participio di to leave, lasciare. L'unica cosa che un utente non può fare è limitare la libertà degli altri e questo si traduce in generale nel fatto che non può applicare a un certo software una licenza più restrittiva di quella grazie alla quale ha ottenuto quel software, anche in quei casi in cui può persino cambiare la licenza.</p>
<p></p>

